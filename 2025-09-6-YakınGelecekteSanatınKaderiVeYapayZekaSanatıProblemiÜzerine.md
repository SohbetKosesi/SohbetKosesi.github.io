---
layout: post
title:  "Yakın Gelecekte Sanatın Kaderi ve Yapay Zeka Sanatı Problemi Üzerine"
date:   2025-09-06 13:30:21 +0300
categories: jekyll update
---
> Çeşitli dil modelleri kullanılarak üretilmiş yazılı, görsel ve işitsel çıktıların sanat eserleri olarak değerlendirilip değerlendirilemeyecekleri günümüzün hem çok yeni, hem de bir o kadar bayatlamış problemi. Bu modellere gönüllerini vermiş amansız fütüristler günlerini internet forumlarında insanların girdikleri promt’ların ortaya sanat eseri sayılabilecek bir çıktı koyabildiklerini iddia edip, yapay zeka “tool’larının” fırça, kamera ve kalem gibi sanatçının kendisini ifade etmekte kullandığı birer araç olduğunu savunuyorlar. Bu fütüristler yapay zeka bilim kurgusuna Deep Thought isimli kurgusal bilgisayarda olduğu gibi kendi kendine komutsuz olarak “düşünebilen” yapay zekaların sanat icra edebileceklerini iddia ederek katkıda bulunuyorlar. İnsan-LLM ilişkisinden çıkan eserin sanat sayılıp sayılamayacağı tartışmanın ateşli bir sorusuyken, kendi kendine düşünüp deneyimleyebilen bir yapay zekanın genel olarak sanat icra edip edemeyeceği henüz tam olarak cevaplayabilmek için erken bir konu.

> Tartışmaya daha muhafazakar yaklaşan, ve çoğu gündelik hayatta sanatla uğraşan, insanlar füturistlerin bu argümanlarına adeta köpüren bir öfkeyle karşılık veriyorlar. Tekno-Muhafazakar romantikler genelde yapay zeka araçlarının yalnızca belirli data havuzlarından derleme bir ilüzyon ortaya çıkarabildiğini ve bu araçların sanatın ilgilendiği, sanatçının bireysel deneyimleri, zanaat, materyal, duyular, duygular ve sanat eseri değerlendirilirken ilgilenilen niyet ve izleyici gibi çeşitli bağlamlardan oldukça uzak olduğunu iddia ediyorlar. “Bir kaç promt ile elbette yapay zeka kişinin hayal gücünü karşılayamayacaktır, hem sanatta üretim bir süreç olarak ilerlemez mi? Bir tuş ile sanat mı yapılırmış, süpermarket gibi.”

> Bu tartışmada tarafların argümanlarından herhangi biri, belki hepsi birden size mantıklı geliyor olabilir. Ancak tartışmayı daha iyi anlayıp bir cevap bulabilmek için konuya daha geniş bir çerçeveden bakmak gerekir. Bu yazının amacı tam olarak budur.

> Konseptüalizm ve formalizm gibi formu/ideayı merkeze alan akımların argümanları bir yana bırakılırsa, sanatın merkezini çerçeveleyen çekirdeğini her zaman için insanın öznel ve biricik deneyimlerinin oluşturduğu iddiası sanat felsefesinde çok güçlü damar olmuştur. Romantik estetik ve modern hümanist yaklaşımla beraber hem sanatçının atölyesinde, hem müzede o esere büyük bir dikkatle bakan kişinin algısında öznel deneyim, insanı ilgilendiren asıl konuydu. Sanatçının geçtiği, biraz da vahiy inmesine benzeyen, süreç nihayetinde eserin neye benzeyeceğini belirleyen en temel faktör. Gerek yazılı sanatlarda dilin kullanımından, gerek görsel sanatlarda renklerin ve malzemenin seçimi işin tamamen zanaat olmadığı her durumda öznel deneyimin konusudur. Ulysses’i bir Marvel senaryosunun ticari kaygıları ve formüllerinden, veya bir besteciyi sadece halihazırda yazılmış besteleri aynen icra eden müzisyenden ayıran şey, yine öznel deneyim ve beraberinde gelen hayal gücüdür. Sanatta buna gerek duyulmayan alanlar ise tasarım ve zanaati ilgilendirir.

> Atölyesinde mobilya tasarlayan, hem çizimini, hem ağaç işçiliğini, kısaca mobilyanın her şeyini yapan bir ustayı düşünün. Artık bıyıkları beyazlamış bu amca duygularını, deneyimlerini yaptığı mobilyalara yansıtıp yeni mobilya tasarımları yapmak, The Brutalist’in László Tóth’u gibi endüstriyel tasarımı kendini ifade etmek için kullanmayacaktır. Çünkü amcanın yaptığı mobilyaları satmak gibi bir yükümlülüğü vardır ve bu durumda müşteri neyi alacaksa atölyesini onu yapmak için kullanması gerekmektedir. Bu durum mobilyacı amcamızın içsel deneyimlerinin yeteri kadar kuvvetli olmadığı, veya bir sanat eseri ortaya koyacak kadar yaratıcı olmadığı anlamına gelmez. Muhtemelen amcamız yıllardır tekrar tekrar yaptığı neredeyse kutsal denilebilecek işi yüzünden bir keşiş gibi içsellik biriktirmiştir, sadece işi yüzünden buna o an ihtiyacı yoktur. Atölye hem ısmarlama iş yapmalı, hem de çoğu durumda aynı mobilyayı tekrar tekrar üretmelidir, mobilyanın güzel olmak gibi bir zorunluluğu vardır, müşteri neyi güzel buluyorsa onu satın alacaktır. Sanatın illa güzel olmak gibi bir zorunluluğu yoktur. Sanat değerlendirilirken güzellik bir faktör olarak ele alınabilir, ancak asla asıl meselesi değildir.

>Bu örnek oldukça çeşitlendirilebilir. Bankalar için logo tasarlayan grafikerler tasarımlarında kendi içsel çatışmalarından, duygularından, bankalara karşı duydukları yoğun hislerden, politik görüşlerinden beslenip, ortaya çıkardıkları işi müşterilerinin beğenmesini beklemezler. Ortada yapılması gereken belirli işlemler vardır, iyi bir tasarımcı bankanın neye ihtiyacı olduğunu, bu ihtiyaçları nasıl karşılayacağını, hangi renk paletini, hangi fontu kullanacağını bilir, ve tasarımı yapar. Bu gün yapay zekanın yaptığı tam olarak budur. Tasarımın aksine sanatın öznel deneyime yaslanması, aslında hümanist kültürün asırlardır savunduğu bir görüşün de yansımasıdır: insan deneyimi biriciktir, yaratıcılığı da bu biriciklikten doğar.

> Hümanizm insanlık üzerinde etkisini kendisine rakip bırakmaksızın ilan ettiğinden beridir her insanın biricikliği, ve bu insanların kendilerine has içsel hissiyatlara ve deneyimlere sahip oldukları hemen hemen herkesin inanmış olduğu gerçeklerdi. Eskiden ruh diye adlandırılan bu kişiye has hayali organ yerini bilince bıraktı. Günümüzde hümanizme duyulan inanç yavaş yavaş çatırdamaya başladı. Yüzyıllardır sanatın merkezine koyduğumuz değerlerin yerini modern bilimin soğuk ve ruhsuz gerçekleri alıyor. Pek-empirik-olarak-açıklanamayan öznel deneyimler yerini nörofiziksel ve kimyasal açıklamalara bırakıyor, en azından şimdilik davranış bilimcilerinin iddiası bu yönde. Hatrı sayılacak kadar bilim insanı arasında gün geçtikçe insan deneyimlerinin biricikliği hakkında daha skeptik ve determinist yaklaşımlar popüler oluyor. Davranış bilimcileri dediklerinde haklılarsa deneyim diye adlandırdığımız şeyin bilginin insan beyni tarafından işlenmesinden ve beyinde gerçekleşen bazı tepkimelerden ibaret olduğu açıklaması biricikliğin yerini alacak demektir. Bu durumda sanata bakışımız gelecekte daha farklı olacaktır.

> Günümüzde LLM’ler insan beyninin işleyişinin aynısının çok daha ilkel bir versiyonunu henüz ancak taklit edebiliyorlar. İşlevleri insanlar tarafından kullanılan birer araç olmaktan öteye geçemiyor, kendilerine verilen bilgiyi henüz insan beyni gibi deneyime çeviremediklerinden dolayı sadece tasarım yapabiliyorlar. Bu durumda mobilyacı amcamızdan pek farklı oldukları söylenemez. Eğer deneyim sadece nöronların tepkileriyse, ve sanat bu deneyimlerin yaratıcılıkla ortaya konmasıysa, sanat bu tepkileri verebilecek biyolojik işlemciler için yazılmış yapay zekalar tarafından icra edilemez mi? Bu gün fütüristlerin tartıştığı şey budur, bunun cevabını ancak insan bilinci ve deneyimi üzerine olan akılalmaz cahilliğimiz azaldıkça verebileceğiz. Tartışmanın geleceği adına, insan deneyimini sadece nöronların tepkileri olarak görmek kolay olsa da, sanatın kökeninde duyuların deneyimle ilişkisinin asli rolünü unutmamak gerekir. Makinaların henüz sahip olmadığı en önemli şey insanın biyolojik evrimi ve bunun etrafında gelişen kültürüdür.

> Daha önce hiç resim görmemiş insan kültürleri mağaralara resimler çizdiler, moda konsepti ortada yokken dahi kıyafetlerini süslediler, heykeller yaptılar. İnsan ırkından birileri ilk defa resim yaptı, gördüğü bir resmi veya ressamı taklit etmeyerek, daha önce kimsenin aklına gelmemiş bir şekilde duygularını ifade ederek. İnsan beyni sadece dışarıdan gelen bilgiyi işleyip deneyime dönüştüren biyolojik birer işlemci olarak düşünülecek olsa dahi, insanlar sanatla uğraşırken her zaman başka sanat eserlerinden haylice etkileniyor olsalar dahi, her türlü sanat türünü ilk defa icra eden birileri oldu insanlık tarihinde. İnsan sanatı her zaman için bu deneyimlerin duyusal organlarla aktarılmasıyla alakalı oldu. Görebildiğimiz için resim yapmayı icat ettik.

> Yapay zekalar bu konseptleri gerçekten anlayıp deneyimler üretebilecek hale geldiklerinde bile bu “oldukça-fiziksel” duyuların eksikliği yüzünden insan sanatlarını kendi deneyim ve duygularını ifade etmek amacıyla kullanıyor olamayacaklar. Yaptıkları, veya yapacaklarını tahmin ettiğimiz resim, müzik ve edebiyat gibi sanatlar “yapay zeka sanatı” olamaz, çünkü makinelerin sanatı biz insanlar gibi deneyimlemek için gözlere veya kulaklara ihtiyacı yoktur. Daha doğrusu böyle deneyimlemesini beklemek kör uzaylı bir ırkın tiyatroyu anlamasını beklemek gibi olacaktır. Sanat yine burada eğer göz ve kulak gibi görsel ve işitsel duyulara hitaben yapılıyorsa spesifik olarak insanların gelenekleriyle insan deneyimi için yapılmış demektir, yani yine insan sanatı olacaktır. Eğer bu deneyimler düşünebilen makinalar arasında ortaya konmak isteniyorsa bu makinalar kendi duyu organları üzerinden başkaca yollar bulacaklardır.

> Tartışmanın merkezindeki problem yapay zekanın sanat yapıp yapamayacağı olmamalıdır, eğer konu içinde bulunduğumuz günün yapay zekalarıysa, hayır, sanat yapamazlar. Deneyimlemeleri
mümkün olduğunda yapacakları şeyler sanat eseri olarak değerlendirilecek mi, ve bundan bile daha önemli bir soru olarak hangi tür duyusal dünyada sanat yapabilecekler? Çünkü eğer sanat her zaman deneyim aktarımının hayal gücü ve yaratıcılıkla kendini ortaya koyma güdüsüyle yapılanı ise, insanın deneyimi için yapılmış olan her üretim ne kadar otomatikleşirse otomatikleşsin insan sanatının alanında kalacaktır. Sanatın geleceği ve yapay zekanın bu problemdeki pozisyonu özünde tamamen bununla alakalıdır.

>> Selim Çetin