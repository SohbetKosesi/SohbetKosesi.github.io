---
layout: post
title:  "Sıkışmışlık Üzerine Bir İnceleme"
date:   2022-12-12 15:15:21 +0300
categories: jekyll update
---
> Süregelen bir fikir olarak insanın sıkışmışlığı çok büyük kabul görmektedir. Kurtuluş mu var ki, Matrix’ten çık, fenafillaha ermek… Öncelikle bu sıkışmışlığın katmanlarını ve insan psikolojisinde karşımıza çıktığı durumları incelemeliyiz

> Olabilecek en kötü durumdan başlayacağız ve bizi rahatsız eden her şeyi tek tek ortadan kaldıracağız. Günümüz kaptitalist dünyasında sahip olunabilecek en kötü özelliklerden başlayalım. Evimiz, arabamız veya herhangi bir ulaşım aracımız, işimiz, arkadaşımız, ailemiz, sevgilimiz, konuşabilecek birimiz, canımız istediğimizde değiştirebileceğimiz kıyafetlerimiz yok. Önemli olan bir varsayımı burda göz önüne çıkarmak istemekteyim, saydıklarımın tamamı insanı ‘rahatlık’tan uzaklaştıran ve insanı kendi dışındaki şeyler hakkında acı çekmeye götüren olaylardır, bu nedenle sıkışmışlıktan kurtulmak için en temel adımlar listesine koydum, yazının sonunda bu varsayımın önemini göreceğiz. Tamamen farklı bir karakter alalım elimize, Wharton’a gitmiş, Wall Street’te fakir cebi boşaltarak yılda yedi figür kazanan bir iş insanı. En iyi arabalara sahip, yüzlerce saati var… Kapitalist üretim araçları temelinde sahip olunabilecek neredeyse her şeye sahip. Peki, bu insanın sıkışmışlığı neden hâlâ bir sürü filme konu olacak seviyede? Neden bu ‘zenginlikte’ dahi bu kadar ağır bir uyuşturucu kullanımı yaygın, çünkü insan bilinçli sıkışmışlıktan uzaklaşsa dahi bilinçsiz sıkışmışlık hâlâ bireyle beraber. Bu kadar para kazanmasının, her gün yüzlerce telefona bakıp sahte insanlarla iş yemeklerine gidip sözleşmelerde bulunması bu kişi için hiçbir şey ifade etmiyor.

> Bu kapitalist karşılaştırmadan biraz uzaklaşarak insan doğasına inersek anlatmaya çalıştığım şey daha fazla anlam kazanacak. Bu anlatının aynı anlamı kazanması için her insanda bir ‘varolmaya devam etme duygusu’ veya ‘survival instinct’ dediğimiz olayın olduğunu varsaymamız gerekecek. Bu varsayım ne kadar bilimsel bir gerçeklik olsa da intihar gibi olaylar psikolojik faktörlerin bu biyolojik fenomen üzerinde güç kazanabildiğini gösterdiği için bunu yine de bir varsayım olarak ele almakta fayda olacaktır. Tüplü dalışa gittiğinizi varsayalım, 5-7 metre civarında maskenize su kaçıyor ve bunun sonucunda ciğerinize su kaçıyor ve ani bir korkuyla su yüzeyine, ‘daha az sıkışmış bir düzlem’e, kaçmaya çalışıyorsunuz. Su yüzeyine çıktığınızı, genzinizdeki suyun temizlendiğini ve tüm biyolojik faktörlerin normal değerlere geldiğini varsayalım, hâlâ boğulma ve ölme riskine sahipsiniz. Her an nefes almanızda sorun yaşanabilir, ani bir kramp girebilir, beyninize pıhtı atabilir… Peki bundan kurtulma durumu nedir, her an yanımızda doktor bulunduralım hatta hayatımız boyunca bir hastanede yaşayalım. Tüm yaşamsal değerlerimiz ve fonksiyonlarımız gözetim altında bulunsun, şu an daha ‘az sıkışmış bir düzlemde’ miyiz? Bunun ötesi nerde, hâlâ bir noktada öleceğim, yine sevdiklerim ölecek; ölümsüzlüğü de bulduğumuzu varsayalım.

> İnsan ne istiyor? Bu rahatlık, acıdan kaçma, devamlı tatmin olma isteği; mantıklı olup olmamasından öte, bu insanca veya pek insanca mı? Bu düzlemden kurtuluşun yolu her zaman intihar olarak anlatılmıştır. Acıdan, üzüntüden, sevgiden, aşktan, mutluluktan, arzulardan, egodan kaçış aslında kalbimizin durmasında mı yatmaktadır? Burda Cioran özetlemek istemiyorum, ancak gerçekten kurtuluş bu mudur, hiçbir zaman sahip olmadığımız bir vakte duyulan özlem. Acıdan, üzüntüden, sevgiden, aşktan… kurtulan sen olmayacaksın, sen kendinden de kurtulmayacaksın, sen sadece artık olmayacaksın. İntihar eden birinin isteği ‘kendi’nden mi kaçıştır yoksa kendini kötü hissettiren bu ‘dünya’dan ve ‘problemler’den mi kaçıştır. İntihar doğru bir sorun tespiti ancak yanlış özneye uygulanan bir tedavidir, bu nedenle çoğu dinde bu yasak bir ilahi güce ihanet olarak anlatılmıştır. Bu can bize ait değil, o yüzden bunu biz alamayız. İyi de, can bizimse canı kendimiz alabilir miyiz. Bu ölen birisinin bıraktığı bombanın öldürdüğü kişileri kimin öldürdüğü sorusuyla eşdeğer hâle geliyor. Kim kimi, hangi ben hangi beni, hangi anda öldürüyor. Etrafı algılayan bensem, ben neye ne zaman son veriyorum? 
	
> Kırmızı hap, mavi hap, Wachowski Abiler, pardon Ablalar artık. Bunların tamamı bir yanılsama, Matrix’ten kaç, bir de şimdilerde türeyen Tate gibi ‘iş adamları’. Burda, ne kadar okuyucuların nefret edeceğini bilsem de biraz sembolik mantık kullanmamız gerekiyor, en azından bunu kelimelerle anlatmaya çalışacağım. Öncelikle, Matrix, simülasyon, hâyal gibi anlatıların tamamı bizim bu ‘evren’ veya bu ‘varlık’ içinde kendi bulgularımızı simgesel olarak temsil eden kelimeler. Eğer bu sistemde sıkışmışlığımız bir önkabulse ve sistemimizde bir aksiyom olarak bulunuyorsa, sistem dışı hakkında sistemin içindikilerle bir çıkarımda bulunamayız, Kant’ın metafizik problemi bu kadar aslında. Burda karşımızda iki çözüm var: intihar ve intihara rağmen yaşam, intihar yerine kahve gibi bir klişe olmayacak bu. İntiharın ne kadar bir çözüm gibi görünse de yanıltıcı bir çözüm olduğunu yukarıda genel olarak anlatmıştım, bu kurduğumuz mantık sistemi üzerinden gidersek de şu şekilde anlatabiliriz: sistemin içinde sıkışmış biri kendini öldürdüğünde kendi varlığı sistemin içinde sona ermiş oluyor, bu kişi kendinden bihaber de olsa sistemin dışı bu varlığın devamlılığını gözlemleyebiliyor; yani intihar aslında böyle bir mantık sisteminde anlamsız… Peki bu varsayımı çöpe atalım, dış bir sistem yok, her şey ‘Hak’ ve gerçek, peki biz niye varız? Bu sorudan maalesef bu mâkale çeperinde kaçmam gerekecek, çünkü temel sorumuz hâlâ sıkışmışlık kavramında yatmakta. 
	
> Sistem sadece içinde bulunduğumuz ortamsa biz nereye kaçabiliriz? Neresi daha az sıkışmış bir düzlem? Kurtuluş nerde? İşte bu noktada ilk paragrafta bahsettiğim varsayım yardımımıza yetişiyor. Kiniklerden beri işlenen bir konu ve bu sorun üzerine bir sürü yaratım bulabilirsiniz: ‘Things you own end up owning you’. O zaman çözüm ‘self-improvement’ mastürbasyonunda değil, ‘self-destruction’ gerçekliğinde yatıyor dememiz doğru olmaz mı? Sıkışmışlıktan kaçmak, bu sıkışmışlığı daha da doldurarak kendimize yer bırakmamakla mı olur, yoksa kendimiz dahil bu boşluğu dolduran ve onu sıkıştıran her şeyi ortadan kaldırarak mı yaşanır. İşte bu noktada fenafillah ve üstinsan farkı çok önemli. Bu düşüncede bir insanın üç yolu vardır; intihar, tasavvuf, şizofreni. Hangisini seçtiğiniz sizin bilebileceğiniz bir şey ancak en mantıklısı maalesef sonuncu olan, kendinizi kendiniz olmaklıktan öte bir varlıkla eşdeğer hâle getirerek bu boşluğu anlamsız hâle getirmek, sıkışmışlığı çözmenin tek gerçek yolu.

>> Arda Ertug