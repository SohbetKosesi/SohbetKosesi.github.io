---
layout: post
title:  "Anlatı Yoksunluğu"
date:   2025-09-03 14:00:21 +0300
categories: jekyll update
---
> İnsanın peşinden koştuğu anlam değil fakat bütünlüklü bir anlatıdır. Anlam kelimesinden kurtulmamız gerektiğini düşünüyor ve savunuyorum. Birazcık anlam ve anlamsallığı incelememiz gerekiyor. Anlam, iki sistem arasında daha doğrusu bir perspektif ve bir olguya bakarken bu olguyu bu perspektifte açıklama uğraşıdır. Yani bilimsel bir olgu keşfedildiğinde bunun anlamı ne demek aslında güncel dünya kavrayışınız çerçevesinde bu olayın yorumlanmasıdır. Anlamın en büyük özelliği bu sistemlerarasılıkta yatıyor. Anlam kapalı bir sistem olamaz illaki bir üst neden veya sisteme bağlanarak anlamlandırılır. Kast ettiğim soru mesela ‘aslanlar neden avlanır’ sorusunu sorunca bunun cevabını insan dünyasına göre yorumlayarak bir sonuç çıkarmaktır. Buna ek olarak anlamın bir diğer büyük özelliği mumya felsefesine mensup olmasıdır, yani anlam biz onu isimlendirdiğimiz anda artık hayatın bir damarı olmaktan çıkmıştır. 

> Neredeyse hiçbir önemli yaşantınızın bir anlamı yoktur ve eğer bir anlam kurabilirseniz zaten bu olayların etkisi ve önemi üzerinizden kalkmaya başlar veya kalkar. Niye yaşıyorum sorusunu soran kişi, Tanrı için, bu bir sınav, dediği an yaşamı durdurarak kendini mumya bölgesine transfer etmiştir çünkü bir yaşantı yaşamak yerine artık farklı bir perspektiften yorumcu olarak izlemektedir olayı. Bu yöntem psikolojik çözümlerde de kullanılan bir olay. Genelde bir travma veya bir yaşantının etkisi azaltılmak istenildiğinde ona bir anlam bulunur. Bunun yaşanmasının nedenleri ve niyeleri. Bu sorularla beraber travma artık yaşanılmış bir deneyimden ziyade işlenmiş bir anıya dönmüştür. Mumyalamadan, hayatı durdurmaktan kaçışın diğer bir yolu ise anlatı kurmakta yatar. İnsan anlamsızlığı da bir anlatı halinde getirebilir ve asıl özgürlüğün yolu budur. Anlamın çabuk kırılma nedenlerinden biri kişisel perpsektifle çok bağlantılı olmasında yatmakta. Bu nedenle perspektifin değiştiği veya karakterin temelsizleşmeye başladığı durumlarda ,bakınız depresyon, ortaya anlamsızlık çıkar. Depresyon anlamsızlığın öncülüdür, takibi değil. 

> İslamın son din olması ve yine anlatı temelli olması yerine anlam ve kural temeline bağlı olmasının nedeni burda yatmakta. İslamiyet ile beraber yaşanan Semitik Din Serüveni artık mumyalaşarak rafa kaldırılmıştır. Hristiyanlıkta reform çıkabilmişken İslam’da çıkamamış olması yine bununla ilgili. Yunanlar ve büyük şairler bunu anlamışlardı. Gılgamış, İlyada, Odüsseus, bunların hiçbiri anlamsal metinler değillerdir, hepsi birer anlatıdır ve buna rağmen dini kitap olarak geçmektedirler. Büyüklerin farkına vardığı aslında anlatı yaratmanın anlam sunmaktan daha önemli oluşudur. Büyük mimarinin ve klasizmin neoklasizmin dönüşünün/çıkışının nedeni bu anlam bataklığından anlatı deryasına atlama isteğiydi. Kilise gören insan kendini bir anda İsa’nın çarmıha gerilişinde, Musa’nın Exodus’unda bulur. İslamda sembolizmin, en azından camide sembolizmin olmaması tam bu nedenledir, tarihin devam etmediği yanılsamasını vermek için. En ılımsız Hristyianda bile yeniden kitap yorumlama yaygın bir olaydır. Müslümanın yargı değiştirememesi anlatı yerine kural ve anlam bütünlüğüyle kuşatılmış olmasıdır. 

> Büyük üstadın Hristiyanlığı bu kadar gömerken en azından anlatı/anlam farkına girmemiş olması farklı bir Habitus ve Zeitgeist’tan kaynaklanmakta diye düşünmekteyim. Tüm semitik dinlerde ve kahrolası Platon’da bir Ötedünya vardır. Anlam bu ötedünyadan bakarak dünyayı algılamaya verilen isimdir. Benim neden düşünebildiğim, neden iyiyle kötüyü ayırt edebildiğim, neden dili konuşabildiğim gibi olguların tamamı dışdünyasal perspektiflerle açıklanarak bir anlam haline getirilmekte. Dikkatinizi çekerim, Nihilizm’in başlangıcı Ötedünya’nın çöküşüyle denk gelmektedir. Aynı depresyonda olduğu gibi, Ötedünya’nın çöküşü Nihilizm’in öncülüdür. Hikaye okumamızın ve kurgulara çekilmemizin ana nendenlerinden biri de budur. İnsan anlam değil anlatı arar. Ağaç kesen kimsenin veya yürüyen veya koşan birinin aniden durup, neden koşuyorum ki, anlamı ne dediğini görmedim, siz de görmüş olamazsınız, insan olmaklığa ve doğaya ters bir olgu olurdu. Niye ve niçin sorusunu soran bu hikayeleri oturduğu yerden dinleyen Platon ve çirkin Sokrates’tir. Aşkı yaşayamayan bir nefret böceği elbette oturup aşk nedir ki diye homurdanacaktı, başka ne beklenebilir ki? 

>İnsanlığın Altın Çağları dediğimiz her durum büyük anlatılarla kaplıdır. Daha da ileri giderek, Nazilerin ve 2. Dünya Savaşının Vahşetinin günümüz konumunu açıklamayı kendime hak bilirim. Nazilerin hala 33-45 arası gökten zembille inip kayboldukları düşüncesi bu farkın ürünü. Çünkü hiçbir insan yaşanan vahşetin anlamını bulamıyor, hiçbir perspektifle tutarlı bir açıklamaya sahip değil, İsrail’in kuruluşu sonrası Yahudi bakışı hariç. İsrail Yahudileri bu olayı anlamlaştırıp, mumyaladıkları ve kalan tüm milletlerin de bu anlatıyı unutmuş olmasından mütevellit hakikatin asası İsrailin elinde kalmıştır. Anlatı içinde yaşayan, yaşadığından bihaber olmayan insanın anlama ihtiyacı yoktur. ‘Bugün anlamsızca etrafta volta atacağım’ diyen kişi, o gün hiçbir faydalı iş yapmasa dahi kötü hissetmez çünkü anlatım, anlamsızlığa izin veren bir anlatıdır. Post-protestan Kapitalist Çağda şizofreni ve depresyon artışı yine bu temel doğruya dayanmakta. 

>Kendinden en emin gördüğümüz Aşil’in emin olma nedeni kendini büyük Tanrı anlatılarının bir parçası olarak görmesidir. Bu her durumda böyledir, anlam değişir, anlatı kalır, sadece yorumlanışı değişebilir. Ama anlamın en büyük sorunu dediğim gibi seviyelerarasılıkta yatıyor. Dinden birinin Allah olmasa tecavüz ederdim, adam öldürürdüm, ensest yapardım demesi tam bu nedenden. Anlam boşa çıktığında, kural ve kurulu dünya da yıkılır. Tüm Müslümanların ‘Tanrı öldü’ sözüne sağır olup o Hristiyanların Tanrısı deme nedeni işte budur. Anlatı olmadan anlam ve kural bütünlüğüyle hiçbir sistem devam edemez. Müslüman Fundamentalist gruplarının artış nedeni yine buraya bağlanabilir. Çünkü o kendince kendi hayatını, kendi canını koruyor. 

>Biraz roman okuyalım dostlarım, Werther niye sevmiş değil, Werther sevmiş öyleyse demeyi öğrenelim.

>> Arda Ertuğ
